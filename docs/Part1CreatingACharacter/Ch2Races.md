---
layout: default
permalink: /ch2-races
title: Розділ 2 Раси
parent: Частина 1 Створення Персонажа
nav_order: 2
---

Відвідуючи одне з найбільших міст серед світів D&D: Глибоководдя, Вільне Місто Сірого Яструба, або навіть нфдприродний Сигіл, Місто Дверей, не можливо не наповнитись емоціями. Звучать розмови на незліченній кількості мов. Запахи приготованої їжі на дюжинах різних кухонь змішуються із запахами переповнених вулиць та поганої санітарії. Будівлі, які належать до низки архітектурних стилів, відображають різноманітне походження своїх жителів.

А самі жителі - істоти різного розміру, форми і кольору, в одязі безлічі стилів та фасонів - представники надзвичайно не схожих між собою рас: від мініатюрних напівросликів і міцних двергів, до величних та струнких ельфів, які живуть серед людей безлічі етнічних груп.

Тут мешкають і більш екзотичні раси, розсіяні серед більш поширених: масивний драконороджений, який проштовхується через натовп, і спритний тифлінґ, який ховається в тіні з лихою іскрою в очах. Тим часом, група гномів голосно регоче, доки один з них запускає хитромудру дерев’яну іграшку, яка рухається сама по собі. Напів-ельфи та напів-орки живуть і працюють поруч з людьми, хоч і повною мірою не належать до жодної з народностей своїх батьків. Тут же ховається від сонця самотній дроу, утікач з підземних просторів Підзем’я, який намагається вижити в світі, де від таких як він тримають осторонь. The *Player’s Handbook* has more information about these unusual races.

## Вибір Раси

Люди - найбільш поширений народ в D&D, але вони живуть пліч-о-пліч з двергами, ельфами, напівросликами та іншими фантастичними расами. Твій персонаж може належати до будь-якого з цих народів.

Не кожна розумна раса мультивсесвіту підходить для персонажа гравця. Популярні групи шукачів пригод в основному складаються з двергів, ельфів, напівросликів і людей. Рідше зустрічаються драконороджені, напів-ельфи, напів-орки, гноми та тифлінґи. Дроу, різновид ельфів, теж зустрічаються досить нечасто.

Вибір раси впливає на різні аспекти твого персонажа. Раса визначає основні якості, які персонаж матиме протягом своєї кар’єри. Перш ніж вибрати расу, подумай, яким саме персонажем ти б хотів грати. Наприклад, напіврослик є чудовим вибором для хитрого спритника, з двергів добре виходять стійкі бійці, а ельф від природи має хист до чарів та магії.

Раса персонажа не лише надає підвищення характеристик і дарує расові особливості, але й надихає на ідеї для створення передісторії персонажа. В описі кожної раси в цьому розділі міститься інформація, яка допоможе грати персонажем цієї раси. Вона включає в себе загальні відомості про характер, зовнішній вигляд, суспільний устрій і популярний світогляд. Ці подробиці служитимуть відправною точкою для роздумів про твого персонажа, адже шукачі пригод можуть суттєво відрізнятися від середнього представника своєї раси. Тож перед визначенням передісторії та характеру героя варто обміркувати, чим саме він відрізняється від інших собі подібних.

### Расові Особливості

В описі кожної раси вказані расові особливості, якими володіє будь-який представник цієї раси. Наступні пункти зустрічаються в описах більшості рас:

#### Підвищення Характеристик

Кожна раса підвищує показник однієї або більше характеристик персонажа.

#### Вік

У цьому пункті вказується, в якому віці представник тієї чи іншої раси вважається дорослим, а також приблизна тривалість його життя. Ти можеш почати гру персонажем будь-якого віку, що може послужити обґрунтуванням деяких його характеристик. Наприклад, при грі дуже молодим або старим персонажем, вік може бути причиною низьких показників Сили або Статури, в той час як старший вік логічно пояснює високі показники Мудрості та Інтелекту.

#### Світогляд

Більшість рас мають схильність до певного світогляду, що і описано в даному пункті. Це ніяк не обмежує твого персонажа, але розуміння того, чому всупереч суворо законослухняному суспільству твій дверг виріс хаотичним, допоможе тобі краще вжитися в роль.

#### Розмір

Персонажі більшості рас є Середнього розміру. У цю категорію потрапляють істоти зростом від 120 до 240 сантиметрів. Представники деяких рас вважаються Маленькими (від 60 до 120 сантиметрів), і через це деякі ігрові правила діють на них по-іншому. Найбільша відмінність в розмірах полягає у тому, що істоти Маленького розміру зазнають труднощів, коли б’ються важкою зброєю (детальніше пояснюється у розділі 6).

#### Швидкість

Твоя швидкість визначає, як далеко може пройти персонаж під час подорожі (дивись розділ 8) та під час бою (дивись розділ 9).

#### Мови

Від раси залежить, на яких мовах твій персонаж може говорити, читати і писати. Список мов, найбільш поширених в мультивсесвіті D&D, наведено у розділі 4.

#### Підвиди

Деякі раси поділяюся на підвиди. Представники підвиду поєднують в собі усі якості основної раси з особливостями, притаманними виключно їхньому підвиду. Відносини між представниками різних підвидів однієї раси можуть суттєво відрізнятися в залежності від конкретної раси та ігрового світу. У Сазі про Спис, наприклад, гірські та пагорбні дверги живуть разом і являють собою два різних клани одного народу. У той же час, в Забутих Королівствах вони живуть у різних краях й звуться, відповідно, щитовими і золотими двергами.

## Дверг

> *«Ти спізнився, ельф!» - Почувся знайомий грубий голос. Бренор Бетлхаммер піднявся на труп убитого ним єті, геть не звертаючи уваги на те, що під ним корчився його ельфійський друг. Не дивлячись на незручності, Дріззт все ж був радий бачити цей великий ніс і руду бороду. «Я так і знав, що ти вляпався в якусь історію і мені знову доведеться тебе витягувати!».*
>  
> -Р. А. Сальваторе, Магічний кристал

Сповнені стародавньої величі королівства і вирізані в товщі гір палати, удари кирок і молотків, що лунають в глибоких шахтах, палаючий ковальський горн, вірність клану і традиціям, горюча ненависть до гоблінів і орків - ось речі, які об’єднують усіх двергів.

### Невисокі, Але Міцні

Сміливі і витривалі, дверги відомі як досвідчені воїни, шахтарі, каменярі та металурги. Хоча вони і не вищі 150 сантиметрів, дверги настільки широкоплечі і щільні, що важать не менше, як середньостатистична людина. Їхня відвага і витривалість також не поступається представникам більш високорослих народів.

Шкіра у двергів різниться від темно-коричневої до світлої, з червонуватим відтінком. Найбільш поширений відтінок - світло-коричневий або смаглявий, як відтінки різних видів ґрунту. Волосся, яке вони носять довгим і зібраним в прості зачіски, зазвичай чорного, сірого або коричневого кольору, хоча у двергів з блідою шкірою часто зустрічається і руде волосся. Дверги-чоловіки дуже цінують свої бороди і ретельно за ними доглядають.

### Хороша Пам’ять І Тривалі Образи

Дверги можуть жити понад 400 років, а найстаріші з них часто пам’ятають цей світ зовсім інакшим. Наприклад, деякі з двергів-старців цитаделі Фелбарр (в світі Забутих Королівств) можуть пригадати дні, коли понад три століття тому орки завоювали їхню фортецю і вигнали їх з рідного дому на наступні 250 років. Така довговічність дає їм особливий погляд на світ, якого позбавлені коротко-живучі раси на кшталт людей і напівросликів.

Дверги стійкі і витривалі, як самі гори, від яких вони в захваті. Вони стоїчно протистоять змінам століть і майже не міняються. Вони поважають традиції своїх кланів, простежуючи свій родовід до самого заснування найдавніших твердинь на світанку молодого світу, і вони просто так не відмовляються від своїх звичаїв. Частиною цих традицій є відданість богам двергів, які заохочують властиві двергам ідеали: старанну працю, вправність у бою та любов до ковальської справи.

Двергам притаманні непохитність, лояльність, вірність своєму слову та рішучість в діях, яка часом переходить у впертість. У багатьох двергів сильно розвинене почуття справедливості і вони повільно прощають вчинене їм зло. Зло, заподіяне одному двергу, це зло, заподіяне усьому його клану. Таким чином, спроба помститися одному з двергів може перетворитися у ворожнечу, яка захопила цілий клан.

### Клани І Королівства

Королівства двергів лежать глибоко під горами, де дверги добувають дорогоцінні метали і камені, а також кують чудові речі. Вони люблять красу дорогоцінних металів і ювелірних виробів, а у деяких двергів ця любов легко здатна перерости у жадібність. Цінності, які їм не вдається знайти у своїх горах, вони отримують завдяки торгівлі. Дверги не люблять кораблів, проте заповзятливі люди і напіврослики часто торгують двергськими товарами через водні шляхи. Благонадійним представникам цих рас завжди раді в поселеннях двергів, хоч деякі місця там закриті навіть для них.

Головним елементом двергського суспільства є клан, адже дверги дуже високо цінують соціальний статус. Навіть дверги, які живуть далеко від своїх королівств, зберігають свою приналежність до клану, вміють впізнавати належних до нього одноплемінників і звертаються до імен предків, вимовляючи клятви та вигукуючи прокльони. Позбавлення приналежності до клану - це найгірше покарання, яке може випасти на долю дверга.

В чужих землях дверги, зазвичай, працюють ремісниками, найчастіше зброярами або ювелірами. Деякі стають найманцями або охоронцями, котрих більш за все цінять за притаманну їм хоробрість та відданість.

### Боги, Золото, Клан

Дверг, який вибрав шлях шукача пригод, може керуватися жагою до пошуку скарбів - або для особистого користування, або досягнення певної мети, або навіть заради альтруїстичного бажання допомогти іншим. Деякими двергами може керувати божественне натхнення, прямий наказ, або бажання принести славу одному з двергських божеств. Клан та предки також можуть відігравати вагому роль у мотивації. Дверг може шукати спосіб повернути втрачену честь своєму клану, помститися древньому ворогові або повернути собі місце в общині, з якої він був вигнаний. Або ж він може відправитися на пошуки сокири, загубленої предком на полі бою століття назад.

> **Недовірливі**
>  
> Дверги досить непогано ладнають з представниками інших рас. «Від знайомого до друга - різниця в сто років». Ця двергська приказка, можливо і перебільшує, але чітко дає зрозуміти, як складно людям та іншим короткоживучим расам заслужити у двергів довіру.
>  
> **Про ельфів.** «Нерозумно покладатися на ельфів. Ніколи не знаєш, що вони можуть зробити в наступну мить. Якщо справа доходить до бійки, вони можуть як вихопити меч, так і заспівати вам пісеньку. Вони вітряні та легковажні, і тільки дві речі можна сказати напевно: У них мало ковалів, проте ті, які є, відмінно знають свою справу. А коли орки та гобліни спускаються зі своїх гір в черговий набіг, краще мати ельфів за союзників. Не так добре, як інших двергів, звичайно, але ніхто не стане сумніватись, що вони ненавидять орків не мене нашого».
>  
> **Про напівросликів.** «Вони, звичайно, милий народ. Але покажіть мені напіврослика-героя. Їхню імперію або могутню армію? Хоча б пристойний скарб, зроблений їхніми руками? Нічого! Як взагалі можна їх сприймати всерйоз?»
>  
> **Про людей.** «Ти витрачаєш час, аби пізнати людину, а вона взяла, і вмерла. Якщо пощастить, у неї залишиться сім’я - дочка або внучка, або хоч хтось з гідними її пам’яті руками чи серцем. Як можна стати людині товаришем, а потім спостерігати, як вона помирає? Проте якщо вони взяли собі щось у голову, то досягнуть цього, будь це скарб дракона чи трон цілої імперії. Не можна не захоплюватися такою цілеспрямованістю, навіть незважаючи на те, що найчастіше це приносить їм лише проблеми».

### Імена Двергів

За звичаєм, ім’я двергу дає старійшина його клану. Кожне належне ім’я передається з покоління в покоління. Ім’я дверга належить клану, а не окремому двергу.

Дверг, який зганьбив своє ім’я, позбавляється його і, відповідно до законів, йому забороняється використовувати будь-яке інше двергське ім’я.

**Чоловічі імена:** Адрік, Альберіх, Баерн, Баренд, Броттор, Бренор, Вейт, Вондал, Ґардаін, Даррак, Даін, Делґар, Еберк, Ейнкіль, Кілдрак, Морґран, Орсік, Оскар, Ранґрім, Рюрик, Таклінн, Торадін, Тордек, Торін, Травок, Траубон, Ульфґар, Фарґрім.

**Жіночі імена:** Артін, Бардрін, Вістра, Ґуннлода, Ґурдіс, Даґнал, Дієза, Ельдет, Ембер, Катра, Крістід, Ліфтраса, Мардред, Одхільда, Рісвін, Саннл, Торбера, Торґа, Фалкрунн, Фінеллі, Хельджа, Хлін, Ілдея

**Назви кланів:** Балдерк, Бойовий Молот, Вогненна Кузня, Горунн, Данкіл, Залізний Кулак, Крижана Борода, Лодерр, Лютґер, Міцне Ковадло, Рамнахейм, Стракельн, Торун, Унґарт, Холдерхек.

### Расові Особливості Двергів

Твій персонаж-дверг має низку вроджених здібностей, які є частиною його природи.

**Підвищення характеристики.** Показник твоєї Статури збільшується на 2.

**Вік.** Дверги дорослішають з тією ж швидкістю, що і люди, але вважаються молодими, доки не досягнуть 50-річного віку. В середньому, вони живуть трохи більше 350 років.

**Світогляд.** Більшість двергів законослухняні і твердо вірять в переваги добре організованого суспільства. Вони тягнуться до добра, мають розвинене почуття справедливості певні, що кожен повинен коритись букві закону і порядку.

**Розмір.** Середній зріст дверга зазвичай становить 120-150 сантиметрів, а важать вони близько 70 кілограм. Твій розмір - Середній.

**Швидкість.** Твоя базова швидкість ходьби становить 5 метрів. Твоя швидкість не знижується, якщо ти носиш важкий обладунок.

**Темний зір.** Внаслідок тривалого життя під землею ти володієш чудовим зором у темряві та при тьмяному світлі. На відстані 12 метрів при тьмяному світлі ти бачиш так, ніби це яскраве світло, а у темряві так, ніби це тьмяне світло. У темряві ти не розрізняєш кольори і бачиш все у відтінках сірого.

**Двергська стійкість.** Ти робиш з перевагою кидки рятунку від отрути, а також маєш опір до ушкоджень отрутою (пояснюється в розділі 9).

**Бойова підготовка двергів.** Ти володієш бойовою сокирою, ручною сокирою, легким молотом та бойовим молотом.

**Володіння інструментами.** Ти володієш одним видом ремісничих інструментів на твій вибір: інструментами коваля, пивовара або каменяра.

**Знання каменю.** Коли ти робиш перевірку Інтелекту (Історії), пов’язану з роботою по каменю, вважається, що ти володієш навичкою Історія, плюс ти також додаєш до такої перевірки свій подвоєний бонус майстерності замість звичайного.

**Мови.** Ти розмовляєш, читаєш і пишеш на загальній та двергській мовах. Мова двергів складається з твердих приголосних і гортанних звуків, і цей акцент буде присутній у будь-якій мові, на якій дверг буде розмовляти.

**Підвиди.** Світи D&D населяють два основних підвиди двергів: гірські дверги та пагорбні дверги. Вибери один з цих підвидів.

> **Цверги**
>  
> У глибоких містах Підзем’я живуть цверги, або сірі дверги. Вони часто проводять жорстокі нальоти на поверхню, а полонених рабів продають іншим расам Підзем’я. Сірі дверги володіють вродженою здатністю ставати невидимими і можуть тимчасово виростати до гігантського розміру.

#### Пагорбний Дверг

Будучи пагорбним двергом, ти володієш загостреним чуттям, розвиненою інтуїцією і чудовою стійкістю. Золоті дверги Фаеруна зі свого могутнього південного королівства є пагорбними двергами, так само, які і вигнанці нейдари і шалені клари із Кріна (світ Саги про Спис).

**Підвищення характеристики.** Показник твоєї Мудрості збільшується на 1.

**Двергська стійкість.** Твій максимум здоров’я збільшується на 1, і він також збільшується на 1 щоразу, коли ти досягаєш вищого рівня.

#### Гірський Дверг

Будучи гірським двергом, ти є сильним, витривалим, і пристосованим до життя в суворій місцевості. Ти досить високий (за двергськими стандартами) і, скоріш за все, світлошкірий. Щитові дверги з північного Фаеруна, а також правлячий клан Хіларі і благородний клан Девар із Саги про Спис, є гірськими двергами.

**Підвищення характеристики.** Показник твоєї Сили збільшується на 2.

**Володіння обладунками двергів.** Ти володієш легкими і середніми обладунками.

## Ельф

> *«Я й уявити не міг, що десь існує подібна краса,» тихо промовив Золотий Місяць. Денний перехід видався нелегким, зате нагорода, яка чекала на них в кінці, перевершила всі очікування. Із високого стрімчака погляду мандрівників відкрилось овіяне легендами місто Кваліност. По кутах міста підносилися чотири високих тонких шпиля, викладених з білого, обробленого сріблом каменю. Від шпиля до шпиля тяглися невагомі арки. Колись їх викували майстерні гноми; кожна здатна була витримати вагу маршируючої армії, але здавалося - сяде птах, і вони впадуть. Арки позначали кордон міста; Кваліност не ховався за стінами, а навпаки, з любов’ю розкрив свої обійми лісу.*
>  
> -Маргарет Уейс і Трейсі Хікмен, Дракони осінніх сутінків

Ельфи - це чарівний народ, що володіє неземною витонченістю, та живе в світі, не будучи його невід’ємною частиною. Вони мешкають у місцях, наповнених повітряною красою - в глибинах прадавніх лісів або в срібних оселях, увінчаних блискучими шпилями, які переливаються чарівним світлом. Там легкі подихи вітру розносять уривки ніжних ароматів і тихих мелодій. Ельфи люблять природу і магію, музику і поезію, та все прекрасне, що є в світі.

### Стрункі Та Витончені

Володіючи неземною витонченістю і тонкими рисами, ельфи здаються людям і представникам інших рас аж занадто гарними. В середньому, вони трохи нижчі від людей, їхній зріст коливається від 150 до 180 сантиметрів. Вони стрункіші за людей, і важать від 45 до 65 кілограмів. Чоловіки і жінки майже однакового зросту, а чоловіки важать лише трохи більше.

Кольори шкіри у ельфів включають в себе усі людські відтінки, а також кольори з мідним, бронзовим та блакитно-білим відливом. Волосся, окрім людських кольорів, може бути зеленим або синім, а очі приймати відтінок рідкого золота чи срібла. У ельфів не росте волосся на обличчі, і також майже відсутнє волосся на тілі. Вони надають перевагу елегантному одягу яскравих кольорів і простим, але витонченим прикрасам.

### Непідвладний Часові Погляд

Ельфи здатні жити понад 700 років і це дає їм більш обширний погляд на проблеми, які турбують короткоживучі раси. Довготривалі події частіше здаються їм незначущими, і зазвичай ними керує цікавість, а не жадібність. В дрібних сутичках вони в основному проявляють байдужість і залишаються осторонь. Проте у разі переслідування мети, виконання завдання або вивчення нового навику, ельфи залишаються зібраними і цілеспрямованими. Вони не поспішають заводити друзів або ворогів, а всі образи пробачають дуже повільно. На дрібні приниження вони відповідають зневагою, а на більш суттєві - помстою.

Подібно молодим гілкам дерева, ельфи проявляють гнучкість перед лицем небезпеки. Вони вірять в дипломатію і рахують, що краще залагодити розбіжність за допомогою компромісу, аніж дозволити розгорнутись насильству. Вони здатні відступити перед обличчям небезпеки вглиб своїх лісів, та впевнені, що просто зможуть перечекати, доки загарбники підуть. Але у потрібний момент ельфи здатні проявити і свою військову сторону, демонструючи неабияке володіння мечем, луком і тактикою.

### Приховані Королівства

Більшість ельфів живуть у маленьких лісових селах, захованих поміж дерев. Вони полюють на дичину, збирають їжу та вирощують овочі. Природжені здібності та магія дозволяють їм прогодувати себе без вирубки лісу та потреби обробляти землю. Вони також талановиті ремісники, які виготовляють якісний одяг і витвори мистецтва. Їхні контакти з іншими народами зазвичай обмежені, проте деякі ельфи все ж досягли успіху в торгівлі, обмінюючи свої товари на метали, які їхній народ не любить добувати власними силами.

Ельфи, які зустрічаються за межами рідних земель, найчастіше виявляються мандрівними артистами або мудрецями. Людські дворяни часто сперечаються між собою за послуги ельфа-наставника, який здатен навчити їхніх дітей як фехтуванню мечем, так і секретам магії.

> **Зарозумілі, Проте Люб’язні**
>  
> Хоча ельфи можуть бути зарозумілими, вони зазвичай люб’язні навіть з тими, хто не виправдав їхніх високих очікувань. Як правило, це стосується усіх представників інших рас. Але найчастіше вони все-таки здатні знайти щось хороше майже в кожному.
>  
> **Про двергів.** «Дверги нудні, неотесані дурні. Але свою нестачу почуття гумору, витонченості і етикету вони здатні компенсувати відвагою. І смію зауважити, вироби їхніх ковалів часто здатні зрівнятися навіть з ельфійськими».
>  
> **Про напівросликів.** «Напіврослики - народ простих задоволень, проте це не дає привід їх зневажати. Вони хороші особи, які піклуються одне про одного, доглядають за своїми садами, і вже встигли довести, що при необхідності можуть бути набагато сильнішими, ніж може здатися спочатку».
>  
> **Про людей.** «Вся ця поспішність, їхні амбіції та прагнення досягти чого-небудь, перш ніж дійдуть кінця виділені їм роки життя - іноді все це здається настільки даремним. Але погляньте на те, чого вони домоглися, і ви почнете цінувати їхню жагу до звершень. Якби тільки вони могли трохи зменшити оберти і стати бодай трішечки стриманішими».

### Дослідження Та Пригоди

Ельфи беруться за пригоди через пристрасть до мандрів. Завдяки своєму довгому терміну життя, вони можуть присвятити ціле століття вивченню або дослідженню. Їм не подобається темп людського суспільства та їхні денні розпорядки, тож вони вважають за краще знайти собі заняття, яке дозволяє їм частіше подорожувати, задаючи свій власний ритм життя. Ельфам також подобається відточувати свою військову майстерність або досягати магічної могутності. Деякі з них можуть приєднатися до повстанців, що борються проти гнобителів, а інші стають борцями за моральні цінності.

### Ельфійські Імена

Ельф вважається дитиною, доки сам себе не оголосить дорослими приблизно на сотому році свого життя. Ну а до цього часу ельфи носять свої дитячі імена.

Досягаючи зрілості, ельф вибирає собі нове, доросле ім’я, хоча ті, хто знав його під дитячим ім’ям, можуть і далі продовжувати користуватися ним. Ім’я кожного дорослого ельфа унікальне, хоча й може відображати імена шанованих особистостей або членів сім’ї. Чоловічі і жіночі імена розрізняються лише незначною мірою і чіткої межі між ними немає. Також кожен ельф носить прізвище, яке зазвичайпоєднанням кількох ельфійських слів. Деякі ельфи, які подорожують серед людей, перекладають своє прізвище на Загальну мову, тоді як інші зберігають ельфійську версію.

**Дитячі імена:** Ара, Брін, Валь, Дель, Ерін, Інніл. Лаель, Мелла, Наеріс, Наіль, Раель, Рінн, Сай, Сіллін, Тіа, Фаен, Фанн

**Чоловічі дорослі імена:** Адран, Аелар, Араміль, Аранніс, Ауст, Бейро, Берріан, Варіс, Галінндан, Еніаліс, Ердан, Ереван, Івелліос, Іммераль, Каррік, Куаріон, Лаусіан, Міндартіс, Паеліас, Перен, Ролен, Ріардон, Совелісс, Таміорн, Тарівол, Терен, Хадарай, Хейян, Хімо

**Жіночі дорослі імена:** Адріа, Альтеа, Анастріанна, Андрасте, Антінуа, Бетрінна, Бірель, Ваданія, Валанта, Джеленетт, Друсілія, Енна, Єлена, Каелінн, Квеленна, Квіласі, Кейлет, Ксанафія, Лешану, Ліа, Міалі, Меріель, Найвара, Саріель, Сілакві, Теїрастра, Тіа, Фелосіаль, Шава, Шанайра

**Прізвища (переклад на загальну):** Амакіір (Блискуча Квітка), Амастасія (Зоряна Квітка), Галанодель (Місячний Шепіт), Ільфелкіір (Блискучий Бутон), Ксілосент (Золотий Пелюсток), Ліадон (Срібний Лист), Найл (Нічний Бриз), Сіанодель (Місячний Струмок), Холіміон (Діамантова Роса)

### Расові Особливості Ельфів

Твій персонаж-ельф має низку різноманітних якостей, що відображають тисячоліття вдосконалення.

**Підвищення характеристики.** Показник твоєї Вправності збільшується на 2.

**Вік.** Незважаючи на те, що фізично ельфи дорослішають в тому ж віці, що й люди, їхнє усвідомлення про дорослішання виходить за рамки фізичного розвитку, і походить більше зі сфери життєвого досвіду. Зазвичай ельф отримує статус дорослого та доросле ім’я у віці 100 років та може прожити до 750 років.

**Світогляд.** Ельфи люблять свободу, різноманітність і самовираження. Таким чином, вони схиляються до позитивних аспектів хаосу. Вони цінують захист чужої свободи так само, як і своєї власної, і частіше за все вони є добрими. Винятком з цього правила є дроу. Їхнє вигнання в Підзем’я зробило їх злісними і небезпечними. Дроу найчастіше бувають є злими.

**Розмір.** Середній зріст ельфів становить 150-180 сантиметрів, і у них часто зустрічається худорлява статура. Твій розмір - Середній.

**Швидкість.** Твоя базова швидкість ходьби становить 6 метрів.

**Темний зір.** Звикнувши до життя в темних лісах, ти володієш чудовим зором в темряві і при тьмяному світлі. На відстані 12 метрів при тьмяному світлі ти бачиш так, ніби це яскраве світло, а у темряві так, ніби це тьмяне світло. У темряві ти не розрізняєш кольори і бачиш все у відтінках сірого.

**Загострене чуття.** Ти володієш навичкою Уважність.

**Фейська спадщина.** Ти робиш з перевагою кидки рятунку проти причарування, і тебе також неможливо приспати за допомогою магії.

**Транс.** Ельфи не сплять. Натомість вони занурюються в глибоку медитацію, перебуваючи у напівпритомному стані до 4 годин на добу (в загальній мові таку медитацію називають «трансом»). Під час цієї медитації ти можеш мріяти про різні речі. Деякі з цих мрій є ментальними вправами, виробленими за роки тренувань. Після завершення такого відпочинку ти отримуєш такі ж переваги, які отримує людина після 8 годин сну.

**Мови.** Ти можеш говорити, читати і писати на загальній та ельфійській мовах. Мова ельфів милозвучна, з витонченими інтонаціями і складною граматикою. Ельфійська література багата і різноманітна, а вірші та пісні відомі серед представників інших рас. Багато бардів вчать ельфійську мову, щоб додати їхні пісні у свій репертуар.

**Підвиди.** Древній розкол серед ельфійських народів призвів до виникнення трьох підвидів: вищих ельфів, лісових ельфів та темних ельфів, яких зазвичай називають дроу.бери один з цих підвидів. У деяких світах різці підвидикож поділяються на групи (наприклад на сонячних і місячних ельфів зі світу Забутих Королівств) тому якщо хочеш, можеш вибрати і більш витончений варіант.

> **Темрява Дроу**
>  
> Якби не один славетний виняток, расу дроу досі могли б масово зневажати. Їхнє суспільство розбещене і поклоняється Лолс, богині-павучисі, яка заохочує вбивство і винищення цілих родів при боротьбі за владу. Дроу переконані, що раси з поверхні є слабші та ні на що не годяться, крім як стати рабами.
>  
> Проте, щонайменше один дроу зміг зламати цей стереотип. У світі Забутих Королівств Дріззт До’Урден, слідопит Півночі, проявив себе як доброчесний захисник слабких і невинних.

#### Вищий Ельф

Оскільки ти - вищий ельф, у тебе гострий розум і тобі знайомі основи магії. У багатьох світах D&D існує два види вищих ельфів. Один вид (який включає сірих ельфів та ельфів долин Сірого Яструба, сільванесті із Саги про Спис і сонячних ельфів Забутих Королівств) зарозумілий і замкнутий, та вважає себе достойнішим за не-ельфів, або навіть інших ельфів. Другий вид (що включає вищих ельфів Сірого Яструба, квалінесті з Саги про Спис і місячних ельфів з Забутих Королівств) більш поширений і доброзичливий, тому він часто зустрічається серед людей та інших народів.

У сонячних ельфів Фаеруна (також званих золотими ельфами або ельфами сходу) бронзова шкіра і волосся мідного, чорного або золотистого відтінку. У них золоті, сріблясті або чорні очі. Місячні ельфи (також звані срібними або сірими ельфами) набагато блідіші, з алебастровою шкірою, що іноді приймає синій відтінок. У них часто сріблясто-біле, чорне або синє волосся, але зустрічаються і різні відтінки світлих, коричневих і рудих тонів. У них сині або зелені очі з золотими вкрапленнями.

**Підвищення характеристики.** Показник твого Інтелекту збільшується на 1.

**Володіння ельфійською зброєю.** Ти володієш коротким мечем, довгим мечем, коротким луком і довгим луком.

**Заговір.** Ти знаєш один заговір зі списку чарівника. Базовою характеристикою для його виконання є Інтелект.

**Додаткова мова.** Ти можеш говорити, читати і писати на ще одній мові на власний вибір.

#### Лісовий Ельф

Оскільки ти - лісовий ельф, у тебе загострені відчуття та інтуїція, а твої стрімкі ноги несуть тебе швидко і непомітно через рідні ліси. Ця категорія включає диких ельфів Сірого Яструба і кагонесті з Саги про Спис, а також раси, звані лісовими ельфами Сірого Яструба і Забутих Королівств. У Фаеруні лісові ельфи (також звані дикими або зеленими) є відлюдниками, які не довіряють іншим расам.

Шкіра лісових ельфів, як правило, має мідний відтінок, іноді зі слідами зеленого. У них часто коричневе або чорне волосся, проте іноді воно буває світлого або бронзового відтінків. У них зелені, карі або горіхового кольору очі.

**Підвищення характеристики.** Показник твоєї Мудрості збільшується на 1.

**Володіння ельфійською зброєю.** Ти володієш коротким мечем, довгим мечем, коротким луком і довгим луком.

**Прудконогість.** Твоя базова швидкість ходьби збільшується до 7 метрів.

**Маскування в дикій місцевості.** Ти можеш спробувати сховатися, навіть якщо ти всього-на-всього зоні поганої видимості, створеній листям, сильним дощем, снігопадом, туманом або іншим природним явищем.

## Напіврослик

> *Реджис, єдиний напіврослик в межах сотні миль, зчепив долоні за головою і відкинувся на густо зарослий мохом стовбур дерева. Реджис був надзвичайно малим на зріст, навіть за мірками власного мініатюрного народу. Верхні кінчики його волосся стирчали навсебіч буйної гриви, проте живіт Реджиса ясно свідчив про те, що його власник любить з’їсти хороший обід, а то й декілька обідів, залежно від обставин. Довга крива палиця, що служила Реджису вудилищем, піднялась догори, трохи здригнулася, прилаштувалася зручніше між волохатими пальцями напіврослика і повисла над спокійними водами, бездоганно відбиваючись у дзеркальній поверхні озера.*
>  
> -Р. А. Сальваторе, Магічний кристал

Мрією більшості напівросликів є домашній затишок - місце, де можна оселитися в спокої та тиші, подалі від мародерства чудовиськ і войовничих армій. Вогонь каміну, ситна їжа, добра випивка і дружня розмова. Хоча деякі напіврослики проживають свій вік у віддалених сільських громадах, інші збиваються в кочові табори, адже їх ваблять відкриті дороги, широкі обрії та можливість відкривати чудеса нових місць. Але навіть такі кочовики люблять спокій, смачну їжу, своє вогнище і свій будинок, навіть якщо це усього-на-всього візок, що трясеться по болотяній дорозі, або човник, що пливе за течією річки.

### Маленькі І Практичні

Крихітні напіврослики виживають у світі, сповненому більших істот, намагаючись уникати уваги, а якщо це стає неможливим - усе одно тримаються подалі від сутичок. Маючи зріст близько 90 сантиметрів, по них не скажеш, що вони здатні заподіяти шкоди, і саме завдяки цьому вони успішно існують століттями, залишаючись в тіні імперій, воєн і політичної боротьби. Вони схильні до повноти, і важать, в середньому, від 18 до 20 кілограм.

Шкіра у напівросликів зустрічається від смаглявої до блідої, з рум’янцем. Їхнє кучеряве волосся зазвичай коричневого або рудого кольору. Очі напіврослика карі або горіхові. Чоловіки часто відпускають довгі бакенбарди, проте бороди носять рідко, а вуса ще рідше. Вони люблять носити простий, зручний одяг, надаючи перевагу яскравим кольорам.

Простота напівросликів поширюється не тільки на їхній одяг. Вони насолоджуються задоволенням побутових потреб і простих радощів, приділяючи зовсім мало уваги розкоші. Навіть найбагатші з них вважають за краще зберігати своє добро в закритих скринях і підвалах, а не виставляти його на загальний огляд. Напіврослики вміють знаходити прості рішення своїх проблем і завжди дуже нетерплячі.

### Добрі Та Допитливі

Напіврослики - привітний і товариський народ. Вони цінують дружбу і родинні зв’язки так само, як власний будинок і камін, і лише в секреті можуть мріяти про золото і славу. Навіть ті з них, хто вирушає в пригоди, зазвичай обирають цей шлях, керуючись дружбою або суспільним благоустроєм, тягою до змін або цікавістю. Вони люблять відкривати для себе щось нове, навіть якщо це зовсім прості речі, на зразок екзотичної їжі або незнайомого стилю одягу.

Напіврослики легко піддаються жалю і не переносять вигляду чужих страждань. Вони щедрі та з радістю діляться тим, що мають, навіть у важкі часи.

### Єдині З Натовпом

Напіврослики легко вливаються в общини людей, двергів або ельфів, де їх цінують та завжди їм раді. Поєднання вродженої скритності та скромності дозволяє їм легко уникати зайвої уваги.

Напіврослики охоче співпрацюють з іншими, і вони вірні своїм друзям, незалежно від їхньої раси. Вони здатні проявляти дивовижну відвагу, коли їхнім родичам, друзям або спільнотам загрожує небезпека.

### Пасторальні Блага

Більшість напівросликів живе в маленьких, мирних громадах з великими фермами серед доглянутих долин. Вони рідко створюють власні королівства, і не тримають земель за межами своїх тихих володінь. Зазвичай вони не визнають у своїх общинах знаті або королівської влади, натомість прислухаючись до сімейних старійшин. Сім’ї напівросликів зберігають свій традиційний уклад, незважаючи на підйоми і падіння імперій.

Велика кількість напівросликів живе серед інших рас, де старанна робота і надійні перспективи приносять їм хороший прибуток. Деякі громади напівросликів ведуть кочовий спосіб життя, подорожуючи на візках або плаваючи на човнах від одного місця до іншого.

### Пошук Можливостей

Напіврослики зазвичай стають на шлях шукача пригод, аби захистити свої громади чи підтримати своїх друзів, а також дослідити величезний, наповнений дивами, світ. Для них авантюризм це не стільки кар’єра, скільки просто можливість, а іноді і необхідність.

### Імена Напівросликів

Напіврослику дається ім’я, прізвище, та, іноді, прізвисько. Прізвища часто є прізвиськами, які приклеїлись так сильно, що стали передаватись з покоління у покоління.

**Чоловічі імена:** Альтон, Андер, Гаррет, Елдон, Ерріх, Кейд, Коррін, Лайл, Ліндал, Майло, Меррік, Осборн, Перрін, Рід, Роско, Уеллбі, Фіннан

**Жіночі імена:** Брі, Вані, Верна, Джилліан, Ендрю, Кітрі, Кора, Келлі, Лавінія, Лідда, Мерла, Недда, Паелія, Портія, Серафіна, Трім, Шаена, Юфемія

**Прізвища:** Вверхногастик, Високогорб, Галькокид, Добробочка, Зеленофляг, Кущозбір, Лугодуг, Підгілкін, Реп’ях, Чайнолист

### Расові Особливості Напівросликів

Твій персонаж-напіврослик володіє наступними здібностями.

**Підвищення характеристики.** Показник твоєї Вправності збільшується на 2.

**Вік.** Напіврослики досягають зрілості в 20 років, і зазвичай живуть до середини свого другого століття.

**Світогляд.** Більшість напівросликів законно-добрі. Як правило, вони добросердечні та люб’язні, не виносять чужого болю і не стерплять приниження. Також вони вірять у порядок та традиції, сильно покладаються на суспільство і віддають перевагу надійнішому шляху.

**Розмір.** Напіврослики мають середній зріст 90 сантиметрів і важать близько 18 кілограм. Твій розмір - Маленький.

**Швидкість.** Твоя базова швидкість ходьби становить 5 метрів.

**Везучий.** Якщо на к20 при кидку атаки, кидку рятунку або перевірці характеристики у тебе випадає «1», ти можеш перекинути кубик і мусиш використовувати новий результат.

**Хоробрий.** Ти робиш з перевагою кидки рятунку проти переляку.

**Моторність напіврослика.** Ти можеш вільно пересуватись через простір істот, більших від тебе за розміром.

**Мови.** Ти можеш говорити, читати і писати на загальній та мові напівросликів. Мова напівросликів не є таємною, проте вони не поспішають ділитися нею з іншими. Пишуть вони мало, тож не можуть похвалитись об’ємами власної літератури, але усні перекази у них дуже поширені. Майже всі напіврослики знають загальну мову, якою часто спілкуються з людьми в землях, через які ті подорожують.

**Підвиди.** Два основних підвиди напівросликів, кремезні та легконогі, скоріше є двома великими родами, аніж істинними підвидами. Вибери один з них.

#### Легконогий Напіврослик

Легконогі напіврослики вміють відмінно ховатися і часто використовують інших істот в якості укриття. Вони привітні і добре ладнають з іншими. У світі Забутих Королівств легконогі є найпоширенішою расою напівросликів. Вони схильні до зміни локації, часто селяться по сусідству з іншими народами, або ведуть кочове життя. У світі Сірого Яструба таких напівросликів називають «мохноногими» або «високоросликами».

**Підвищення характеристики.** Показник твоєї Харизми збільшується на 1.

**Вроджена скритність.** Ти можеш спробувати сховатись, якщо ти усього на-всього закритий істотою, більшою від тебе мінімум на одну категорію розміру.

#### Кремезний Напіврослик

Кремезні напіврослики є витривалішими за інших, і володіють певною стійкістю до отрут. Подейкують, що в їхніх жилах тече кров двергів. У світі Забутих Королівств таких напівросликів звуть «сильними серцем», а найчастіше їх можна зустріти у південних краях.

**Підвищення характеристики.** Показник твоєї Статури збільшується на 1.

**Стійкість кремезних.** Ти робиш з перевагою кидки рятунку проти отрути, а також маєш опір до ушкоджень отрутою.

> **Привітні Та Позитивні**
>  
> Напіврослики намагаються порозумітися з усіма та не схильні виносити поспішні судження - особливо негативного характеру.
>  
> **Про двергів.** «Дверги - вірні друзі, і ви можете розраховувати на те, що вони завжди стримають своє слово. Але їм би не завадило хоча б іноді посміхатися».
>  
> **Про ельфів.** «Вони такі прекрасні! Їхні обличчя, їхня музика, грація і все інше! Вони ніби з’явилися з чудесного сну. Але ніхто не зможе точно сказати, що відбувається за їх усміхненими обличчями - напевно більше, ніж вони нам показують».
>  
> **Про людей.** «Люди, насправді, багато в чому схожі на нас. По крайній мірі, деякі з них. Відійдіть від замків і цитаделей, поговоріть з фермерами та скотарями, і ви побачите хороший, надійний народ. Не те, щоб барони чи солдати були поганими людьми - неможливо ними не захоплюватись. Адже захищаючи свої землі, вони також захищають і нас».

## Людина

> Це були розповіді про неспокійний народ, який мандрував морями й річками на довгих кораблях, спершу для грабунку і розбою, а потім у пошуку місць для формування поселень. Але все ж з кожної сторінки випромінювалась енергія та любов до пригод. Ліріель читала більшу частину ночі, витрачаючи одну за одною дорогоцінні свічки.
>  
> *Вона ніколи не приділяла так багато часу думкам про людей, але ці історії просто захоплювали її. Пожовклі сторінки розповідали про хоробрих героїв, дивних і лютих звірів, могутніх богів і магію, яка була невід’ємною частиною тих далеких земель.*
>  
> -Елейн Каннінгем, Дочка дроу

У більшості світах люди - це наймолодша з поширених рас. Вони пізно вийшли на світову сцену і живуть набагато менше, ніж дверги, ельфи і дракони. Можливо, саме стислість їхніх життів змушує їх прагнути досягти якомога більшого у відведений їм час. Або, можливо, вони хочуть щось довести старшим расам, і тому створюють могутні імперії, засновані на завоюваннях та торгівлі. Чим би вони не керувались, люди завжди були інноваторами та першопрохідцями у більшості світів.

### Багатоликі

Завдяки своїй схильності до міграції та завоювань, люди більш різноманітні фізично, ніж інші поширені раси. У людей немає поняття «типова зовнішність». Зріст середнього представника може становити від 150 до 190 сантиметрів, а вага - від 55 до 110 кілограм. Відтінок шкіри у людей варіюється від майже чорного до дуже блідого, а волосся - від чорного до світлого кольору (хвилясте, кучеряве або пряме); чоловіки можуть відрощувати густе або рідке волосся на обличчі. Багато людей мають домішки нелюдської крові, яка вирізняє риси ельфів, орків, або предків іншого походження. Люди досягають повноліття орієнтовно в двадцять років і рідко доживають до свого першого століття.

### Різноманітні У Всьому

Люди є найбільш пристосованим і амбітним народом серед поширених рас. Їхні смаки, звичаї та обряди сильно різняться залежно від регіонів, в яких ті оселилися. Однак там, де вони селяться, вони залишаються надовго: будують міста, які стоять століттями, і великі королівства, що процвітають від епохи до епохи. У окремого представника може бути відносно коротка тривалість життя, але людська нація і культура зберігає традиції від своїх витоків протягом дуже довгого часу. Вони живуть сьогоднішнім днем, що вельми добре підходить для пригодницького життя, плюс до того ж це дозволяє їм формувати плани на майбутнє, прагнучи залишити після себе достойну спадщину. Індивідуально або в групах, люди легко пристосовуються до ситуацій, і завжди залишаються уважними до мінливої політичної та соціальної динаміки.

### Міцні Організації

Там, де достатньо одного ельфа або дверга для несення відповідальності за охорону особливого місця або великої таємниці, людина створює цілі священні порядки та організації. В той час, як клани двергів та старійшини напівросликів передають свої традиції новим поколінням, людські храми, уряди, бібліотеки і збірки законів відображають їхні традиції в анналах історії. Люди мріють про безсмертя, але досягають його тим (за винятком тих, хто для уникнення смерті стає нежиттю або досягає божественного піднесення), що продовжують жити в пам’яті близьких після власної смерті.

Хоч деякі люди можуть бути ксенофобами, в цілому їхнє суспільство дуже змішане. На землях людей мешкає велика кількість нелюдських рас, в порівнянні з кількістю людей, які живуть на землях не-людей.

### Втілення Амбіцій

Люди, які шукають пригод, є найбільш сміливими і амбітними представниками своєї раси. Вони прагнуть прославитись в очах своїх товаришів, накопичуючи владу, майно та популярність. Найчастіше люди борються за конкретну ціль, а не за розширення територій або процвітання окремих фракцій.

### Людські Імена Та Етноси

Оскільки культура людей найрізноманітніша серед усіх існуючих рас, у них немає типових імен. Деякі батьки дають своїм дітям імена на інших мовах, наприклад на двергській або ельфійській (вимовлені більш-менш правильно), але більшість людей отримують імена, пов’язані з культурою свого регіону або традиціями предків.

Культура побуту і фізичні здібності людей можуть сильно різнитись в залежності від регіону. У Забутих Королівствах, наприклад, одяг, архітектура, кухня, музика, і література в північно-західних землях Срібних Пустот відрізняються від тих, які поширені в далекому Терміші або Імпілтурі на сході, і зовсім не схожі на інші аналоги в далекому Кара-Турі. Фізичні здібності людей змінюються залежно від діяльності їхніх предків, тому люди Срібних Пустот зустрічаються з усіма можливими поєднаннями кольорів шкіри.

У Забутих Королівствах широко відомі дев’ять етнічних груп, хоча більше дюжини інших знаходяться в більш локалізованих областях Фаеруна. Ці групи і типові імена їхніх представників можуть бути використані в якості прикладу, незалежно від того, з якого світу твій персонаж-людина.

> **Кращі Друзі Для Кожного**
>  
> Так само легко, як вони змішуються один з одним, люди асимілюються з представниками інших рас. Вони можуть ужитися майже з усіма, хоча і рідко зближуються. Люди служать послами, дипломатами, магістрами, торговцями і чиновниками всіх мастей.
>  
> **Про двергів.** «Це міцний народ і вірні друзі, які тримають своє слово. І все ж, їхня жага багатства одного дня їх погубить».
>  
> **Про ельфів.** «Краще не блукати в ельфійських лісах. Вони не люблять непроханих гостей, та, скоріш за все, можуть продірявити тебе стрілою. Але якщо ельф зможе подолати кляту расову гордість і почне спілкуватися з тобою, як з рівним, ти зможеш багато чого у нього навчитися».
>  
> **Про напівросликів.** «Важко перехвалити вечерю в домі напіврослика, приблизно так само важко, як і ненароком не пробити йому низьку стелю своєю головою; хороша їжа та гарні історії перед затишним теплим каміном. Якби у напівросликів було більше амбіцій, вони дійсно були б чогось варті».

#### Калішити

Нижчі і худіші від більшості інших людей, калішити мають коричневу шкіру, волосся і очі. Мешкають вони в основному на південному заході Фаеруна.

**Імена калішитів:** (Чоловічі) Асеїр, Бардеїд, Зашеір, Кхемед, Мехмен, Судейман, Хасейд; (Жіночі) Атала, Джасмаль, Зашеіда, Мейліль, Сейділь, Сейпора, Хама, Яшеіра; (Прізвища) Баша, Джассан, Думеін, Кхалід, Мостана, Пашар, Рейн

#### Chondathan

Chondathans are slender, tawny-skinned folk with brown hair that ranges from almost blond to almost black. Most are tall and have green or brown eyes, but these traits are hardly universal. Humans of Chondathan descent dominate the central lands of Faerûn, around the Inner Sea.

**Chondathan Names:** (Male) Darvin, Dorn, Evendur, Gorstag, Grim, Helm, Malark, Morn, Randal, Stedd; (female) Arveene, Esvele, Jhessail, Kerri, Lureene, Miri, Rowan, Shandri, Tessele; (surnames) Amblecrown, Buckman, Dundragon, Evenwood, Greycastle, Tallstag

#### Дамарці

Ця група історично розташувались на північному заході Фаеруна. Дамарці мають середній зріст і статуру, а відтінок шкіри у них варіюється від смаглявого до світлого. Їхнє волосся зазвичай коричневе або чорне, колір очей може сильно різнитись, проте карі очі - найпоширеніші.

**Імена дамарців:** (Чоловічі) Айвор, Бор, Глер, Григір, Іган, Козеф, Міваль, Орел, Павло, Сергор, Фодель; (Жіночі) Алетра, Зора, Кара, Катернін, Мара, Наталі, Ольма, Тана; (Прізвища) Берськ, Дотськ, Кулен, Марськ, Немецьк, Стараг, Чернін, Шемов.

#### Іллусканці

Іллусканці - високий, світлошкірий народ з блакитними або сірими, зі сталевим відтінком, очима. У більшості з них чорне волосся кольору воронячого пера, але у тих, хто населяє край північного заходу - світле, руде або світло-русяве волосся.

**Імена іллусканців:** (Чоловічі) Блас, Бран, Гет, Ландер, Лют, Малсер, Стор, Таман, Урт, Фрату, Ендер; (Жіночі) Амафрея, Бетха, Вестра, Кетро, Мара, Ольга, Сіліфрей, Цефрея; (Прізвища) Брайтвуд, Віндрівер, Лакмен, Хелдер, Хорнрейвен, Штормвінд

#### Мулани

Поширені на східних і південно-східних берегах Внутрішнього Моря, мулани, як правило, високі, стрункі, зі шкірою бурштинового відтінку та карими або світло-коричневими очима. Волосся у них буває чорного та темно-коричневого відтінків, а на землях, де мулани більш поширені, дворяни та інші жителі голяться налисо.

**Імена муланів:** (Чоловічі) Аот, Бареріс, Ехпут-Кі, Кетот, Мумед, Рамас, Со-Кехур, Тхазар-Де, Урхур; (Жіночі) Арізіма, Золіс, Муріті, Нефіс, Нулара, Сефріс, Тола, Умара, Чатхем; (Прізвища) Анкхалаб, Анскульд, Натандем, Серпет, Уутракт, Фезім, Хахпет.

#### Рашеми

Рашеми, які мешкають на схід від Внутрішнього Моря і часто змішуються з муланами, зазвичай низькорослі, кремезні і м’язисті. У них, як правило, засмагла шкіра, чорні очі, і густе чорне волосся.

**Імена рашемів:** (Чоловічі) Борівик, Владіслак, Джандар, Канітар, Мадіслак, Ральмевік, Фаургар, Шаумар; (Жіночі) Імзель, Імміт, Наварра, Тамм, Файварра, Хульмарра, Шеварра, Юльдра; (Прізвища) Дайронін, Ілтазар, Мурнітар, Стаяног, Улмокін, Чергоб

#### Шу

Шу - найбільш численна і могутня раса в Кара-Турі, далеко на сході Фаеруна. У них жовтувато-бронзовий відтінок шкіри, темне волосся і чорні очі. Прізвища шу зазвичай вживаються перед іменами.

**Імена шу:** (Чоловічі) Ан, Вень, Лонг, Лянь, Менг, Он, Фай, Цзюн, Цзянь, Чен, Чі, Шань, Шуй; (Жіночі) Бай, Ксяо, Лей, Мей, Тай, Цзя, Чао, Шей; (Прізвища) Вань, Као, Кунг, Лао, Лінг, Мей, Піньйо, Сум, Тянь, Хуан, Чієн, Шин

#### Тесірці

Населяючи усе узбережжя Меча в західній частині Фаеруна, тесірці є людьми середньої комплекції та зросту зі смаглявою шкірою, яка є світлішою у північних поселенців. Колір волосся і очей у них сильно різниться, але коричневе волосся і блакитні очі - найбільш типові. Тесірці в основному використовують чондатські імена.

#### Тюрамі

Народжені на південних берегах Внутрішнього Моря, тюрамі, як правило, високі і м’язисті люди з темно-червоною шкірою, чорним хвилястим волоссям і чорними очима.

**Імена тюрамі:** (Чоловічі) Антон, Амберо, Дієр, Маркон, П’єрон, Рімардо, Ромеро, Салазар; (Жіночі) Балама, Вонда, Джалал, Дона, Куара, Луїза, Марта, Селізе, Фаіла; (Прізвища) Агосто, Асторія, Домнул, Калабрія, Марівальді, Пісакар, Рамондо, Фалон

### Расові Особливості Людей

Складно робити які-небудь узагальнення що до людей, але кожен персонаж-людина володіє наступними особливостями.

**Підвищення характеристик.** Показники усіх твоїх характеристик збільшуються на 1.

**Вік.** Люди стають дорослими в районі 20 років, і рідко доживають до свого першого століття.

**Світогляд.** Люди не мають схильності до певного світогляду. Серед них зустрічаються як добрі, так і злі представники.

**Розмір.** Люди сильно відрізняються за зростом. Деякі ледь виростають до 150 сантиметрів, тоді як інші зростом перевищують 180-190 сантиметрів. Незалежно від твого зросту, твій розмір - Середній.

**Швидкість.** Твоя базова швидкість ходьби становить 6 метрів.

**Мови.** Ти можеш говорити, читати і писати на загальній та ще одній мові на твій вибір. Люди зазвичай вивчають мови народів, з якими мають справу, включаючи рідкісні діалекти. Вони люблять прикрашати власні речення словами і висловами, запозиченими з інших мов: оркськими лайками, ельфійськими музичними термінами і військовими командами двергів.

> **Альтернативі Расові Особливості**
>  
> Якщо у вашій кампанії ви використовуєте альтернативні правила, які дозволяють використання рис із розділу 6 of the *Player’s Handbook*, то твій Майстер може дозволити використовувати ці альтернативні расові особливості замість зазначеного вище стандартного Підвищення характеристик.
>  
> **Підвищення характеристик.** Значення показників двох твоїх характеристик збільшуються на 1.
>  
> **Навички.** Ти отримуєш володіння однією навичкою на твій вибір.
>  
> **Риса.** Ти отримуєш одну рису на твій вибір.

![p1_c2_1]

<!--Image links ref-->
[p1_c2_1]: ../../assets/images/p1_c2_1.jpg
