---
layout: default
permalink: /ch1-step-by-step-characters
title: Розділ 1 Поетапне Створення Персонажа
parent: Частина 1 Створення Персонажа
nav_order: 1
---

Твоїм першим кроком перед початком гри D&D стане створення власного героя. Твій персонаж - це комбінація ігрових статистик, рольових прийомів та твоєї власної уяви. Ти обираєш расу (таку як людина або напіврослик) та клас (як, наприклад, боєць або чарівник). Тобі також потрібно вигадати особистість, зовнішність та передісторію свого героя. Після цього він стане твоїм уособленням, аватаром у світі D&D.

Перед тим як ти заглибишся у вивчення 1 етапу для створення персонажа, подумай про те, яким шукачем пригод ти хочеш грати. Ти можеш бути ким завгодно: відважним бійцем, моторним спритником, вмілим жерцем або ексцентричним чарівником. Чи може ти зацікавлений у створенні нестандартного героя, такого як агресивний спритник, який любить рукопашний бій, або влучний стрілець, який відстрілює супротивників здалеку? Тобі подобаються твори фентезі за участю двергів та ельфів? Спробуй створити персонажа однієї з цих рас! Хочеш, щоб твій персонаж був найстійкішим героєм за ігровим столом? Спробуй клас «варвар» або «паладин». Якщо ти не знаєш, з чого почати, поглянь на ілюстрації в цій книзі. Можливо вони допоможуть запалити твій інтерес.

Після того, як ти уявив собі свого персонажа, слідуй за вказівками, поданими нижче, приймаючи рішення, які будуть відображати натуру створюваного персонажа. Твоє уявлення про персонажа може еволюціювати з кожним зробленим вибором. Важливо те, щоб ти сів за стіл саме з тим персонажем, яким тобі хочеться грати.

У цьому розділі термін **лист персонажа** використовується для позначення того, де ти відмічатимеш усе, що стосується опису твого персонажа, незалежно від того, чи це офіційний лист (наведений в кінці цієї книги), різновид цифрових записів або ж це просто аркуш в клітинку. Офіційний лист персонажа D&D ідеально підходить для старту, доки ти не дізнаєшся, яка саме інформація тобі потрібна і як нею користуватись під час гри.  

> **Створення Бренора**
>  
> Кожен етап створення персонажа включає приклад, в якому гравець на ім’я Боб створює свого власного персонажа - дверга Бренора.

## 1. Вибери Расу

Кожен персонаж належить до однієї з безлічі розумних гуманоїдних рас світів D&D. Найбільш поширеними расами ігрових персонажів є дверги, ельфи, напіврослики та люди. Деякі раси поділяються на підвиди, наприклад, дверги бувають «гірськими», а ельфи «лісовими». Розділ 2 наводить більше інформації про ці, а також інші менш поширені раси.

Раса, яку ти обрав, надає індивідуальність твоєму персонажу, визначаючи характерну зовнішність і вроджені таланти, отримані через культуру та походження. Раса твого персонажа дарує тобі певні **расові особливості**, такі як: особливі чуття, володіння кількома видами зброї або інструментами, володіння однією або кількома навичками, а також здатність виконувати найпростіші заклинання. Ці особливості іноді добре поєднуються з уміннями деяких класів (див. 2 етап). Наприклад, расові особливості легконогих напівросликів роблять їх винятковими спритниками, а вищі ельфи, як правило, стають могутніми чарівниками. Іноді не слідувати за шаблонами теж буває весело. Наприклад, напів-орк паладин або гірський дверг чарівник хоч і виглядають незвично, але здатні стати не менш цікавими героями.

Твоя раса також підвищує один або одразу декілька показників твоїх характеристик, які ти визначиш під час 3 етапу. Запиши ці підвищення і не забудь врахувати їх пізніше.

Відзнач усі свої расові особливості на листі персонажа. Також обов’язково вкажи там свої початкові мови та базову швидкість.

>**Створення Бренора, Етап 1**
>  
> Боб взявся за створення персонажа. Він вирішує, що гірський дверг - саме той персонаж, яким він хоче грати. Він записує всі особливості раси двергів у свій лист персонажа, включаючи його базову швидкість, яка становить 5 метрів, та мови, які він знає: загальну та двергську.

## 2. Вибери Клас

Кожен шукач пригод - представник якого-небудь класу. В цілому, клас описує покликання персонажа, таланти, якими він володіє, і тактики, до яких він найчастіше вдається, коли досліджує підземелля, бореться з монстрами або бере участь в напружених переговорах. Класи персонажів описані в розділі 3.

Твій персонаж отримує низку переваг від обраного тобою класу. Більшість цих переваг є **класовими уміннями** - властивостями (включаючи уміння виконувати заклинання), які відрізняють твого персонажа від представників інших класів. Ти також отримуєш перелік **володінь** (вміння ефективно використовувати) обладунками, зброєю, навичками, кидками рятунку та, іноді, інструментами. Твої володіння визначають те, що твій персонаж може робити краще за інших: застосовувати в бою певні види зброї або ж переконливо брехати.

На своєму листі персонажа запиши всі уміння, якими володіє твій клас на 1 рівні.

### Рівень

Новий персонаж починає з 1 рівня та досягає вищих рівнів, завершуючи пригоди й отримуючи **Досвід**. Персонаж 1 рівня вважається недосвідченим, навіть якщо раніше він уже вів небезпечне життя.

1 рівень означає для твого персонажа вступ в життя шукача пригод. Якщо ти вже знайомий з грою, або якщо ти приєднуєшся до довготривалої кампанії, твій Майстер може вирішити, що ти стартуєш з більш високим рівнем, припускаючи, що твій персонаж вже пережив декілька небезпечних пригод.

Відзнач свій рівень на листі персонажа. Якщо ти починаєш не з 1 рівня, запиши додаткові уміння, які надає тобі твій клас. Також запиши свій поточний Досвід. У персонажа 1 рівня 0 Досвіду. Персонаж більш високого рівня, як правило, починає з мінімальним значенням Досвіду, необхідним для досягнення цього рівня (див. «Після 1 рівня» далі в цьому розділі).

### Здоров’я та Кубик Здоров’я

Здоров’я (скорочено від «очки здоров’я») твого персонажа визначає, наскільки стійким є твій персонаж в бою та інших небезпечних ситуаціях. Твоє здоров’я напряму залежить від твого Кубика Здоров’я.

На 1 рівні у твого персонажа є 1 Кубик Здоров’я, а твій клас визначає, якого виду буде цей кубик. Ти починаєш гру з кількістю здоров’я, яка дорівнює найбільшому можливому результату кидка твого Кубика Здоров’я, як це зазначено в описі твого класу. (Ти також додаєш сюди модифікатор твоєї Статури, який визначиш на 3 етапі). Це число також буде твоїм **максимумом здоров’я**.

Запиши кількість здоров’я твого персонажа на листі персонажа. Також запиши кількість та вид Кубиків Здоров’я, якими володіє твій персонаж. Під час відпочинку ти зможеш використовувати Кубики Здоров’я для відновлення свого здоров’я (див. «Відпочинок» в розділі 8).

### Бонус Майстерності

В таблиці, яка знаходиться в описі кожного класу, вказаний бонус майстерності. Для персонажа 1 рівня цей бонус дорівнює +2. Твій бонус майстерності додається до таких чисел (запиши їх у свій лист персонажа):

- Кидків атак при використанні зброї, якою ти володієш
- Кидків атак заклинаннями, які ти виконуєш
- Перевірок характеристик при використанні навичок, якими ти володієш
- Перевірок характеристик, під час яких ти використовуєш інструменти, якими володієш
- Кидків рятунку, якими ти володієш
- СК кидків рятунку від заклинань, які ти виконуєш (пояснюється окремо для кожного класу, який дарує уміння виконувати заклинання)

Твій клас визначає, якою зброєю, кидками рятунку, навичками та інструментами ти володієш (навички описані в розділі 7, а інструменти - в розділі 5). Твоя передісторія, як і певнірасові особливості, також можуть надавати тобі певні володіння. Обов’язково запиши у свій лист персонажа усе, чим ти володієш, а також відзнач свій бонус майстерності.

Бонус майстерності не можна додавати до одного кидка кубика або іншого числа більше, ніж один раз. Іноді твій бонус майстерності може змінюватись (збільшуватись або зменшуватись вдвічі), перед тим, як його буде додано до кидка. Якщо обставини допускають, що твій бонус майстерності повинен бути доданий, помножений або зменшений для одного і того ж кидка більше, як один раз, все ж таки додай його тільки один раз, або помнож або зменши удвічі тільки один раз

> **Створення Бренора, Етап 2**
>  
> Боб уявляє собі Бренора, який мчить в битву з сокирою в руці. Один ріг на його шоломі надламаний. Він вибирає для Бренора клас «боєць» і відмічає, чим той володіє, а також записує класові уміння бійця 1 рівня у свій лист персонажа. Будучи бійцем 1 рівня, Бренор має один Кубик Здоров’я - к10, та починає гру з кількістю здоров’я, рівній 10 + його модифікатор Статури. Боб відзначає, щоб записати підсумкове число після того, як визначить показник Статури Бренора (див. етап 3). Боб також записує бонус майстерності персонажа 1 рівня, який дорівнює +2.
>
> **Швидке Створення**
>  
> *Опис кожного класу в розділі 3 включає в себе параграф, який описує варіанти швидкого створення персонажа цього класу, включаючи розподіл показників характеристик та передісторію, яка найбільше підходить для цього класу, а також рекомендації що до початкових заклинань.*

## 3. Визнач Показники Характеристик

Багато з того, що твій персонаж здатен зробити в грі, залежить від його шести характеристик: **Сила**, **Вправність**, **Статура**, **Інтелект**, **Мудрість** і **Харизма**. Кожна характеристика виражена показником - числом, яке ти записуєш на листі свого персонажа.

Шість характеристик та їхнє використання в грі описується в розділі 7. Таблиця «Короткий опис характеристик» містить стислу інформацію про те, які якості уособлює кожна характеристика, перелічує расові бонуси характеристик та вказує, яка саме характеристика важлива для відповідного класу.

Ти випадковим чином генеруєш **шість показників характеристик**. Для цього кинь чотири 6-гранних кубики (4к6) та запиши суму трьох найвищих результатів на листочку паперу. Повтори цю саму дію ще п’ять разів, щоб у результаті ти отримав шість чисел. Якщо хочеш заощадити час, або тобі не подобається ідея випадковості, можеш натомість використовувати наступні числа: 15, 14, 13, 12, 10, 8.

Тепер розподіли ці числа для шести характеристик, цим самим призначивши показники для Сили, Вправності, Статури, Інтелекту, Мудрості та Харизми. Після цього, додай до отриманих чисел бонуси, які надає вибрана тобою раса і запиши підсумкові значення у свій лист персонажа.

Після призначення показників характеристик потрібно визначити **модифікатори характеристик**, використовуючи таблицю «Показники та модифікатори характеристик». Для визначення модифікатора характеристики без звернення до таблиці відніми від показника характеристики число 10 і розділи результат на 2, округляючи до меншого цілого числа. Запиши модифікатори біля показників відповідних характеристик.

> **Створення Бренора, Етап 3**
>  
> Боб вирішує використовувати стандартний набір показників (15, 14, 13, 12, 10, 8) для характеристик Бренора. Оскільки Бренор - боєць, Боб призначає найвищий показник, 15, Силі. Наступний показник, 14, він призначає Статурі. Бренор може бути відчайдушним бійцем, але Боб хоче, щоб його дверг був старшим, мудрішим, а також був хорошим лідером, тому він призначає наступні показники для Мудрості та Харизмі. Після додавання расових бонусів (збільшення Статури та Сили на 2), показники характеристик Бренора та модифікатори його характеристик виглядають так: Сила: 17 (+3), Вправність: 10 (+0), Статура: 16 (+3), Інтелект: 8 (-1), Мудрість: 13 (+1), Харизма: 12 (+1). Боб записує підсумкове значення здоров’я Бренора: 10 + його модифікатор Статури (який дорівнює +3), тобто в сумі 13 здоров’я.

### Показники Та Модифікатори Характеристик

| Показник | Модифікатор |
| :------: | :---------: |
|    1     |     −5      |
|   2–3    |     −4      |
|   4–5    |     −3      |
|   6–7    |     −2      |
|   8–9    |     −1      |
|   0–11   |     +0      |
|   2–13   |     +1      |
|   4–15   |     +2      |
|  16–17   |     +3      |
|  18–19   |     +4      |
|  20–21   |     +5      |
|  22–23   |     +6      |
|  24–25   |     +7      |
|  26–27   |     +8      |
|  28–29   |     +9      |
|    30    |     +10     |

### Короткий Опис Характеристик

| **Сила**                                          |       |
| :------------------------------------------------ | :---: |
| *Вимірює:* Природний атлетизм, грубу фізичну силу |       |
| *Важлива для:* Бійця                              |       |
| *Расовий бонус:*                                  |       |
| Дверг, гірський (+2)                              |       |
| Людина (+1)                                       |       |

| **Вправність**                            |             |
| :---------------------------------------- | :---------: |
| *Вимірює:* Моторність, реакцію, рівновагу |             |
| *Важлива для:* Спритника                  |             |
| *Расовий бонус:*                          |             |
| Ельф (+2)                                 | Людина (+1) |
| Напіврослик (+2)                          |             |

| **Статура**                                     |       |
| :---------------------------------------------- | :---: |
| *Вимірює:* Здоров’я, витривалість, життєву силу |       |
| *Важлива для:* Всіх класів                      |       |
| *Расовий бонус:                                 |       |
| *                                               |       |
| Дверг (+2)                                      |       |
| Напіврослик, кремезний (+1)                     |       |
| Людина (+1)                                     |       |

| **Інтелект**                                             |       |
| :------------------------------------------------------- | :---: |
| *Вимірює:* Ясність розуму, пам’ять, аналітичні здібності |       |
| *Важлива для:* Чарівника                                 |       |
| *Расовий бонус:*                                         |       |
| Ельф, вищий (+1)                                         |       |
| Людина (+1)                                              |       |

| **Мудрість**                                                 |             |
| :----------------------------------------------------------- | :---------: |
| *Вимірює:* Досвідченість, інтуїцію, розуміння свого оточення |             |
| *Важлива для:* Друїда, жерця                                 |             |
| *Расовий бонус:*                                             |             |
| Дверг, пагорбний (+1)                                        | Людина (+1) |
| Ельф, лісовий (+1)                                           |             |

| **Харизма**                                      |             |
| :----------------------------------------------- | :---------: |
| *Вимірює:* Впевненість, красномовство, лідерство |             |
| *Важлива для:* Leaders and diplomatic characters |             |
| *Расовий бонус:*                                 |             |
| Напіврослик, легконогий (+1)                     | Людина (+1) |

### Варіант: Купівля Показників

Якщо Майстер дозволить, ти можеш використовувати цей варіант при визначенні показників своїх характеристик. Метод, описаний тут, дозволяє створити персонажа з більш індивідуальним набором показників характеристик.

Ти отримуєш 27 одиниць, за які «купуєш» відповідні показники характеристик. Ціна кожного показника приведена в таблиці «Купівля показників характеристик». Наприклад, показник 14 коштує 7 одиниць. Використовуючи цей метод (перед тим, як ти застосуєш расові бонуси), найвищий показник, який ти можеш отримати, буде 15. При цьому показник характеристики не може бути нижчим за 8.

Цей метод визначення характеристик дозволяє створити набір з трьох високих і трьох низьких показників (15, 15, 15, 8, 8, 8), або набір більш-менш середніх показників (13, 13, 13, 12, 12, 12), або будь-який інший набір показників у цих межах.

| **Показник** | **Ціна** |
| :----------- | :------: |
| 8            |    0     |
| 9            |    1     |
| 10           |    2     |
| 11           |    3     |
| 12           |    4     |
| 13           |    5     |
| 14           |    7     |
| 15           |    9     |

## 4. Опиши Свого Персонажа

Після того, як ти ознайомився з основними ігровими параметрами свого персонажа, настав час охарактеризувати його, як особистість. Твоєму персонажу необхідне ім’я. Подумай кілька хвилин, розмірковуючи про те, як він або вона виглядає, і як, в загальних рисах, поводиться.

Використовуючи інформацію з розділу 4, ти можеш визначити фізичний вигляд та особисті якості твого персонажа. Також вкажи його **світогляд** (моральний компас, який керує його рішеннями) та відзнач його особисті **ідеали**. Розділ 4 також допоможе тобі визначити речі, найбільш дорогі твоєму персонажу, які звуться **прив’язаностями**, а також охарактеризувати його **слабкості**, які одного дня можуть йому нашкодити.

**Передісторія** твого персонажа описує його батьківщину, попередню спеціальність та місце персонажа у світі, в якому розгортається пригода. Твій Майстер може запропонувати додаткові передісторії крім тих, які перелічені в розділі 4. Передісторія також може бути допрацьована або змінена, щоб точніше підходити під концепцію твого персонажа.

Передісторія дає твоєму персонажу **уміння передісторії** та володіння двома навичками, а також може дарувати знання додаткових мов або володіння певними видами інструментів. Запиши цю інформацію разом з даними про особистість, яку ти розробив, у свій лист персонажа.

### Характеристики Твого Персонажа

Коли вигадуєш зовнішність і особистість свого персонажа, зверни увагу на показники його характеристик та расу. Дуже сильний персонаж з низьким Інтелектом буде думати і вести себе зовсім інакше, ніж дуже розумний персонаж з низькою Силою.

Наприклад, високий показник Сили зазвичай вказує на міцне або атлетичне тіло, в той час як персонаж з низьким показником Сили може бути худим або огрядним.

Персонаж з високим показником Вправності, ймовірно, буде гнучким і струнким, в той час як персонаж з низькою Вправністю може бути або довготелесим і незграбним, або важким, з товстими, як сардельки, пальцями.

Персонаж з високим показником Статури зазвичай виглядає здоровим і повним сил, тоді як персонаж з низьким показником Статури скоріш за все буде мати хворобливий або кволий вигляд.

Персонаж з високим показником Інтелекту може бути допитливим і старанним учнем, в той час як персонаж із заниженим Інтелектом може мати примітивну манери спілкування та буде легко забувати подробиці.

Персонаж з високою Мудрістю проявляє розсудливість, співпереживання і має гарне уявлення про навколишній світ.

Персонаж з низьким показником Мудрості може бути розсіяним або забудькуватим.

Герой з високим показником Харизми випромінює впевненість у собі, природну привабливість та лідерські якості, тоді як героя з низьким показником Харизми можуть сприймати як дратівливого, сором’язливого або боязкого.

> **Створення Бренора, Етап 4**
>  
> Боб відзначає деякі загальні риси Бренора: його ім’я, його стать (чоловіча), зріст, вагу та світогляд (законно добрий). Його висока Сила і Статура передбачають здорове і атлетичне тіло, а його низький Інтелект вказує на певний рівень забудькуватості.
>  
> Боб вирішує, що Бренор походить зі знатного роду, але його клан був вигнаний з рідних земель, коли Бренор був дуже молодий. Він виріс, працюючи ковалем у віддалених поселеннях Долини Крижаного Вітру. Але на Бренора чекає доля героя: він повинен повернути свою батьківщину, тож Боб вибирає передісторію народного героя для свого дверга. Він записує усі володіння та уміння, які дає йому ця передісторія.
>  
> У Боба є досить чітке уявлення про особистість Бренора, тому він пропускає особисті якості, запропоновані в описі передісторії народного героя, відзначаючи замість цього, що Бренор турботливий, чутливий дверг, який щиро любить своїх друзів і союзників, хоч і приховує своє м’яке серце за грубою, буркотливою манерою поведінки. Він вибирає ідеал справедливості зі списку своєї передісторії, відзначаючи, що Бренор вважає, що ніхто не може бути вище закону.
>  
> З передісторії стає очевидною прив’язаність Бренора: він прагне відібрати назад Міфриловий Зал - свою батьківщину - з лап тіньового дракона, який вигнав звідти двергів. Його слабкість пов’язана з його турботливою, чутливою натурою - він прихильний до сиріт і заблудлих душ, які викликають в нього жаль навіть тоді, коли це може йому нашкодити.

## 5. Вибери Спорядження

Твій клас та передісторія визначають **початкове спорядження** твого персонажа, яке включає зброю, обладунок та інше оснащення шукача пригод. Запиши усе це спорядження у свій лист персонажа. Усі ці предмети детально описані в розділі 5.

Замість того, щоб брати спорядження, наведене в описі класу та надається передісторією, ти можеш купити своє початкове спорядження. Тобі даються **золоті монети** (зм), кількість яких залежить від твого класу, як це описано в розділі 5, де також наведені списки спорядження з цінами. Якщо маєш бажання, можеш безкоштовно обрати для себе одну дрібничку (див. таблицю «Дрібнички» в кінці розділу 5).

Твій показник Сили обмежує кількість спорядження, яке ти можеш носити з собою. Намагайся не купувати спорядження загальною вагою (в кілограмах) більшою за твій показник Сили в 4 рази. Розділ 7 містить більше інформації про наслідки перевантаження.

### Клас Обладунку

Твій **Клас Обладунку** (скорочено **КО**) визначає, наскільки добре твій персонаж уникає поранень в бою. На КО впливає одягнений обладунок, щит в руці та твій модифікатор Вправності. Однак не всі персонажі носять обладунки і щити.

Без обладунку і щита КО твого персонажа дорівнює 10 + твій модифікатор Вправності. Якщо ж твій персонаж носить обладунок, споряджений щитом, або користується і тим, і іншим, розрахуй свій КО, використовуючи правила розділу 5. Відзнач свій КО на своєму листі персонажа.

Щоб ефективно використовувати обладунок та щит, твій персонаж повинен ними володіти. Саме твій клас надає тоді володіння певними обладунками і щитами. При використанні обладунків і щитів, якими ти не володієш, накладаються певні штрафи, як це описано в розділі 5.

Деякі заклинання і класові уміння дозволяють розраховувати твій КО іншим способом. Якщо у тебе є декілька варіантів розрахунку свого КО, ти мусиш обрати, який саме з них буде використовуватись в грі.

### Зброя

Для кожної зброї, якою б’ється твій персонаж, розрахуй модифікатор, який ти будеш використовувати під час атаки та нанесенні ушкоджень, котрі вона завдасть при попаданні.

Щоразу, коли ти атакуєш зброєю, кинь к20 та додай до результату свій бонус майстерності (при умові, що ти володієш цією зброєю), а також модифікатор відповідної характеристики:

- При здійсненні кидка атаки та нанесенні ушкоджень **рукопашною зброєю** додавай свій модифікатор Сили. Зброя з властивістю «фехтувальна», така як рапіра, може використовувати твій модифікатор Вправності, а не Сили.
- При здійсненні кидка атаки та нанесенні ушкоджень **далекобійною зброєю** додавай свій модифікатор Вправності. Рукопашна зброя з властивістю «метальна», така як ручна сокира, може використовувати твій модифікатор Сили, а не Вправності.

> **Створення Бренора, Крок 5**
>  
> Боб записує початкове спорядження, яке отримав від класу бійця і передісторії «народний герой». Воно включає в себе кольчугу і щит, які в поєднанні дають Бренору Клас Обладунку 18.
>  
> В якості зброї, Боб вибирає для Бренора бойову сокиру та дві ручні сокири. Його бойова сокира - рукопашна зброя, тому для атак і при нанесенні нею ушкоджень Бренор додає модифікатор Сили. Його бонус атаки дорівнює (+5). Це сума його модифікатора Сили (+3) плюс його бонус майстерності (+2). Бойова сокира завдає 1к8 рубаних ушкоджень і Бренор додає до цього числа свій модифікатор Сили (+3), коли попадає по супернику, що в підсумку дає 1к8 + 3 рубаних ушкоджень. Коли Бренор метає ручну сокиру, у нього буде такий же бонус атаки (ручна сокира має властивість «метальна», тому використовує модифікатор Сили для розрахунку кидків атак і ушкоджень), тож ця зброя буде завдавати 1к6 + 3 рубаних ушкоджень.

## 6. Зберіться Разом

Більшість персонажів D&D не надто ефективні наодинці. Кожен персонаж грає певну роль у своєму **загоні** - групі шукачів пригод, яка злагоджено працює для досягнення спільної мети. Робота в команді та партнерство значно збільшують шанси вашого загону пережити більшість небезпек в світах D&D. Поговори з іншими гравцями і Майстром, щоб вирішити, чи знають ваші персонажі один одного, як вони зустрілися, і якого роду завдання буде виконувати група.

## Після 1 Рівня

Коли твій персонаж вирушає в пригоду і долає випробування, він отримує Досвід (який виражається числом). Персонаж, який отримує достатню кількість Досвіду, покращує свої здібності. Це покращення називається **досягненням рівня**.

Коли твій персонаж досягає певного рівня, йому стають доступні нові класові уміння, вказані в описі його класу. Деякі з цих умінь дозволяють підвищити показники характеристик: або збільшити два показники на 1, або збільшити один показник на 2. Не можна підвищити показник характеристики вище 20. Крім того, на певних рівнях у кожного персонажа зростає його бонус майстерності.

Щоразу, коли ти досягаєш нового рівня, ти отримуєш ще 1 Кубик Здоров’я. Здійсни кидок цього кубика, додай свій бонус Статури, а отриманий результат (мінімум 1) додай до свого максимуму здоров’я. Або ж ти можеш додавати фіксоване значення, вказане на початку опису кожного класу, яке є середнім результатом кидка кубика (закругленим в більшу сторону).

Якщо при досягненні вищого рівня твій модифікатор Статури збільшується на 1, то твій максимум здоров’я також збільшується на 1 один з кожен твій рівень. Наприклад, коли Бренор досягає 8 рівня, він підвищує показник своєї Статури з 17 до 18, що в свою чергу збільшує його модифікатор Статури із +3 до +4. Завдяки цьому його максимум здоров’я тепер збільшується на 8.

Таблиця «Розвиток персонажа» містить інформацію про кількість Досвіду, необхідну для досягнення рівнів від 1 до 20, а також вказує бонус майстерності, який матиме персонаж на відповідному рівні. Звернись до інформації, включеної в опис твого класу, щоб ознайомитись з іншими покращеннями, які ти отримуєш на кожному рівні.

### Категорії Гри

В таблиці «Розвиток персонажа» виділено чотири категорії гри. Ці категорії ніяк не пов’язані з правилами гри, вони просто дають загальне уявлення про те, як змінюється ігровий досвід в процесі досягнення персонажами вищих рівнів.

Персонажі першої категорії (рівні 1-4) - початківці. Вони навчаються умінням, які характеризують їх, як представників певного класу, включаючи прийняття вагомих рішень при виборі гілки класових умінь (наприклад, Магічні Традиції у чарівника або Бойовий Архетип у бійця). Небезпеки, з якими вони стикаються, зазвичай пов’язані з загрозою для місцевих ферм або сіл.

Персонажі другої категорії (рівні 5-10) вже реалізували себе. Багато заклинателів на початку цієї категорії отримують доступ до заклинань 3 рівня, досягаючи нового ступеня магічної могутності з такими заклинаннями як *вогняна куля* і *блискавка*. Герої другої категорії, які належать до класів, що спеціалізуються на застосуванні зброї, отримують можливість здійснювати кілька атак за раунд. Ці персонажі грають важливу роль у боротьбі з небезпеками, які загрожують містам і королівствам.

Персонажі третьої категорії (рівні 11-16) досягають рівня могутності, який високо підносить їх над звичайними людьми і робить їх особливими навіть серед інших шукачів пригод. На 11 рівні багато заклинателів отримують доступ до заклинань 6 рівня, які дарують ефекти, раніше недосяжні для гравців. Інші персонажі отримують уміння, які дозволяють їм здійснювати ще більше атак або робити ці атаки набагато могутнішими. Ці величні шукачі пригод часто протистоять загрозам, що повисли над регіонами і континентами.

Персонажі четвертої категорії (рівні 17-20) досягають вершини умінь своїх класів, стаючи легендарними героями (або лиходіями). Доля світу та фундаментальні закони мультивсесвіту можуть залежати від результату їхніх пригод.

### Розвиток Персонажа

| **Досвід** | **Рівень** | **Бонус майстерності** |
| :--------- | :--------: | :--------------------: |
| 0          |     1      |           +2           |
| 300        |     2      |           +2           |
| 900        |     3      |           +2           |
| 2,700      |     4      |           +2           |
| 6,500      |     5      |           +3           |
| 14,000     |     6      |           +3           |
| 23,000     |     7      |           +3           |
| 34,000     |     8      |           +3           |
| 48,000     |     9      |           +4           |
| 64,000     |     10     |           +4           |
| 85,000     |     11     |           +4           |
| 100,000    |     12     |           +4           |
| 120,000    |     13     |           +5           |
| 140,000    |     14     |           +5           |
| 165,000    |     15     |           +5           |
| 195,000    |     16     |           +5           |
| 225,000    |     17     |           +6           |
| 265,000    |     18     |           +6           |
| 305,000    |     19     |           +6           |
| 355,000    |     20     |           +6           |

![p1_c1_1]

<!--Image links ref-->

[p1_c1_1]: ../../assets/images/p1_c1_1.jpg
